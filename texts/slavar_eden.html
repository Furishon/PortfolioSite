<!DOCTYPE html>
<html>
<head>
    <meta charset="utf-8">
    <title>Erik Göransson - Vi är slavar födda till Eden</title>
    <link rel="stylesheet" href="../style.css">
</head>
<body>
    <table class="header">
        <td align="left"> <b>Vi är slavar, födda till Eden</b></td>
        <td align="right">16 jan. 2021</td>
    </table>
    <hr>

    <p>
    Genesis är tydlig: Vi är skapta till Eden! Vi har fått vår existens för att leva i gemenskap med Herren, såsom Adam och Abraham och Mose gjorde. Gud har gett oss de största tänkbara gåvorna: vårt blotta varande, som fria varelser, med härskarmakt över skapelsen. Inte ens änglarna i sin syndfria härlighet älskas såsom vi! Dessa gåvors skönhet är skäl nog att under lovsång tjäna Fadern och lydigt hålla Hans lag. När Kristi offer sedan ger oss evigt liv och salighet utöver detta så är lönen för hög för att inte tro och lyda. Men nu är Lagen inte heller godtycklig. Vi bör lyda Guds Ord som sådant, men behöver inte göra det trots vårt samvete och förnuft. Gud är god och vet hurdant vi är skapta. Därmed bjuder han oss aldrig att göra något skadligt, utan har alltid sina älskade barns bästa för ögonen. I enlighet med människans natur ålägger Lagen just det liv vari vi frodas. Ett sunt förnuft kan därför erkänna och försvara den Rättvises bud, i den utsträckning som förnuftet rätt förstår människan. Därav naturrätten. Att lyda och leva den är att föra ett rättfärdigt liv; det är så vi blir lyckliga, då Lagen är stiftad för människans skull av Honom som skapade henne.
    </p>

    <p>
    Den Treeniges lag lär att människolivet fullbordas genom tjänandet av Gud, d v s ett lojalt lydande av Hans bud. Det är till detta vi är skapta och därför än människan av sin natur en tjänarinna, oundvikligt kuvad under en herre. Är denna herre inte Herren, så kommer det vara Satan eller Mammon eller hennes egna lustar. Människan har ofta försökt att bryta sig fri och bli sin egen herre; upplysningen är det senaste och kanske största. Märk hur detta försök—och den moderna ideologi den skapat—har kedjat oss fast till våra egna lustar, varifrån vi är oförmögna att bryta fri till återhållsamhet. Vår verkliga frihet ger oss förmågan att själva våran herre och fullbordas därmed i det fria valet att tjäna Herren Gud. Det är Lammets offer som har förtjänat oss nåden att få göra det valet, att få närma oss Gud trots vårt förfall. Såsom Aposteln skriver till Korinterna: "Vet ni inte att ni inte tillhör er själva? Ni har blivit friköpta och priset är betalt." (1 Kor 6:19-20)
    </p>

    <p>
    Och nej, detta är inte frihet som vi förstår den idag: möjligheten att handla och leva efter eget tycke med minsta möjliga förhinder — i praktiken är det en frihet till hedonism. Utifrån denna förståelse är det befogat att klaga: <i>Kyrkans regler inskränker vår frihet och hon vill påpracka världen hennes tro; det är förtryck och intolerans!</i> Det är vanskligt att visa syndaren sin smuts. Men låt oss svara: Just vilken frihet är det vi vill inskränka? Den handlingsfrihet du hyllar är en fiktion. <i>The natural man</i> såsom liberaler talar om honom, obunden av etik och samhällets norm, har aldrig existerat — inte ens bildligt. Vi är skapta till Eden! Så länge som vi har varit människor till Guds avbild så har vi levt under Hans dömande kärlek. Vi har aldrig varit fria, i den bemärkelsen, och måste därför vara mycket försiktiga när vi talar om frihetens inskränkande. Hur orwellianskt det än låter så är det i valet att vara ofri inför Gud som vi finner verklig frihet. Att vara hans underdåniga tjänare, med den lön och lycka det medför, är det enda som förtjänar frihetens vackra namn. Såsom grekerna och fäderna och skolastikerna förstod så är detta en frihet från tyranni — Gud är god och vis, även när Han handlar bortom vårt förstånd — och en frihet från slaveri under våra egna lustar. Det är den rättfärdiges frihet: det liv som är värdigt människans härlighet. Det är livet vars skönhet ingjuter respekt även i den gudlöse. Det är den gudfruktiges frihet, till vilken Adam och Eva föddes, och till vilken vi en dag ska återvända. Den är friheten är människans helgelse som en försmak av det Nya Jerusalem efter Herren Jesu Kristi återkomst. 
    </p>

    <hr>
    <a href="../index.html">Tillbaka</a>
</body>
</html>

