<!DOCTYPE html>
<html>
<head>
    <meta charset="utf-8">
    <title>Erik Göransson - Det socialdemokratiska demokratibegreppet</title>
    <link rel="stylesheet" href="../style.css">
</head>
<body>
    <div class="row"> 
        <div style="flex: 75%; text-align: left;">
        <b>Det socialdemokratiska demokratibegreppet</b> 
    </div>
        <div style="flex: 25%; text-align: right;">
        Feb. 2023
    </div>
    </div>
    <hr>
    <p>År 1921 hölls det första allmänna och jämlika riksdagsvalet i Sverige; efter trettio år hade vi vunnit rösträttskampen. Det var en kamp för demokrati, då mest förstått som majoritetsstyre. De nu genomförda reformerna fick snabbt nya förespråkare och Socialdemokraterna kände därför behovet av ett nytt, framåtvänt demokratibegrepp: ”ja visst, vi har nu skaffat oss en politisk demokrati”, sade vi, ”och med det vill högern gärna nöja sig. Men denna halva, borgerliga demokrati är inte fullständig, för den har ännu inte nått ekonomin eller det sociala.”</p>

    <p>Socialdemokrater krävde statligt ägda produktionsmedel och i varje fabrik skulle en industriell demokrati råda, med vilket menades arbetarmakt över ledningen. På så sätt skulle arbetarna, som arbetslag och som klass, ställas jämte kapitalet. Men en sådan radikal iver kunde inte bestå; en hög industriell demokrati ansågs på 20-talet vara för viktig för att våga genomföra sådana reformer. Efterhand kom ’industriell demokrati’ att betyda först arbetarnas medbestämmande, sedan blott insyn i ledningen, allt enligt det konsensusideal som kom att mynna ut i Saltsjöbadsavtalet 1938. På samma sätt åsidosatte Socialdemokraterna ägandefrågan och med ’ekonomisk demokrati’ menade man nu statligt inflytande över produktionen. Genom att kalla sig för demokratiska socialister tog man ytterligare avstånd från den revolutionära vänstern. Vi glömde dock aldrig bort att samhället är mer än ekonomi och politik.</p>

    <p>Den fullständiga demokratin skulle sträcka sig över alla medmänskliga relationer. Utanför ekonomin och politiken borde en social demokrati, som görs möjlig av våra medborgerliga rättigheter, råda, som är en ”allas gemensamma delaktighet i det goda som samhället erbjuder”, ett fullt ut solidariskt samhälle som kräver jämlika förutsättningar. (Östen Undén, <i>En Kungsväg till fred</i>. Tiden 3:1924, s. 301.) Nils Karleby vågade till och med skriva att den sociala demokratin är tillståndet där liberala ideal förverkligas; det liberalerna vägrat inse är att detta förutsätter klasslöshet. (Nils Karleby, <i>Arbetarmonopol</i>. Tiden 3:1923, s. 206.) Motsatt det liberala frihetsbegreppet formulerade socialdemokrater den sociala friheten, som är frihetens jämlika fördelning, vilket kräver kompromiss. Detta, såväl som den sociala demokratin, ansågs dock vara ouppnåelig under det rådande ekonomiska fåväldet.</p>

    <p>Det krävdes därför en omfördelning för att röja klassamhället ur vägen för den fullständiga demokratin. Men 20-talets början präglades av strejker och lockouter, vilket fick Socialdemokraterna att prioritera arbetsfred för att hålla produktionen hög. Man åberopade allmännyttan och krav på arbetarmakt tystades; istället riktades radikala impulser mot ekonomisk utjämning och en arvsskattemotion (Motion 1928:157, Första kammaren.) som dock besegrades i votering 1928. Samma år upprepade Per Albin Hansson partiets krav i Folkhemstalet:</p>

    <blockquote>Det svenska samhället är ännu inte det goda medborgarhemmet. Här råder visserligen en formell likhet, likheten i politiska rättigheter, men socialt består ännu klassamhället och ekonomiskt råder fåtalets diktatur.</blockquote>

    <p>Den fullständiga demokratin kallades här för ett medborgarhem, folkhemmet, som inte känner varken kelgrisar eller styvbarn. Märk väl att i och med de successivt lägre kraven på delaktighet ansågs folkhemmet i stor utsträckning kunna byggas ovanifrån, från Sveavägen och Regeringskansliet, genom social ingenjörskonst och omfördelningspolitik. Inte desto mindre åberopade Per Albin den gemensamheten och samkänslan som är hemmets grundval.</p>

    <blockquote>Det demokratiska samhället får inte sin rätta form förrän det blivit ett samhälle av socialt likställda, utan ekonomiskt förtryck, ett samhälle, icke av privilegierade och tillbakasatta, men ett arbetets hem där envar efter förmåga gör sitt bästa för det helas väl. (Per Albin Hansson i Social-Demokraten, 1 aug. 1927.)</blockquote>
    <p>Ska vi försvara demokratin måste det vara för att vi värderar varje människas delaktighet i det som styr deras liv och ska denna delaktighet vara verklig måste den också vara jämlik. Dessa två ideal, jämlikhet och delaktighet, genomsyrar den tidiga socialdemokratins treeniga demokratibegrepp. Låt oss själva se efter om dess begrepp inte kan vara användbara även för oss, till att beskriva var vi är och peka ut vart vi vill. </p>

    <p><i>Denna framställning är baserad på historikern Anna Fribergs doktorsavhandling ”Demokrati bortom politiken: En begreppshistorisk analys av demokratibegreppet inom Sveriges socialdemokratiska arbetareparti 1919–1939” (2012).</i></p>
    <hr>
    <a href="../index.html">Tillbaka</a>
</body>
</html>

