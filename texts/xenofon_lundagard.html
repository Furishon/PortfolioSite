<!DOCTYPE html>
<html>
<head>
    <meta charset="utf-8">
    <title>Erik Göransson - Xenofon i Lundagård</title>
    <link rel="stylesheet" href="../style.css">
</head>
<body>
    <table class="header">
        <td align="left"> <b>Xenofon i Lundagård</b></td>
        <td align="right">11 mars 2021</td>
    </table>
    <hr>

    <p>
    Den grekiska generalen och historikern Xenofon, Sokrates näst mest kända elev, berättar för oss om sin sin färd genom Assyriens ruiner. Där såg han murar som legat övergivna i sekel, men som alltjämt var större än något Xenofons landsmän förmådde att bygga. Idag vet vi inte hur det känns att så överträffas av det förflutna, men i Lundagård, omgiven av gångna tiders skönhet, så kan vi få känna igen oss i atenarens historia.
    </p>

    <blockquote>
    "From this place they marched one stage, six plethra [~200 m], to a great stronghold, deserted and lying in ruins. The name of this city was [Nineveh] and it was once inhabited by the Medes. The foundation of its wall was made of polished stone full of shells and was fifty feet [15 m] in breadth and fifty in height. Upon this foundation was built a wall of bricks, fifty feet in breadth and a hundred [30 m] in height; and the circuit of the wall was six parasangs [30 km]. Here, as the story goes, Medea, the king's wife, took refuge at the time when the Medes were deprived of their empire by the Persians. To this city also the king of the Persians laid siege, but he was unable to capture it either by length of siege or by storm; Zeus, however, terrified the inhabitants with thunder, and thus the city was taken."
        <div align=RIGHT>(Ur Xenofons <i>Anabasis</i>, III.4)</div>
    </blockquote>

    <p>
    Som den fackman han var så ger Xenofon oss en mycket saklig redogörelse, men det är lätt att föreställa sig: Generalen som vandrar med sitt följe genom Mesopotamiens bördiga åkrar. Hör skramlet från bronsrustningar och en vind som slingrar sig mellan antika murar. De är omgivna av ruiner, klädda i mossa och numera litet mer än husrum för diverse smådjur. Redan när Xenofon är där på fyrahundratalet f. Kr. så hade de stått övergivna i mer än ett sekel. Alltjämt står tusentals meter av rakryggad mur kvar, högre och bredare än något i det blomstrande Grekland. Muren hemma i Aten var själv knappt en fjärdedel så stor i all mått; den byggdes hundrafemtio år efter Nineve övergavs. Hur ödmjukande måste det inte vara att vandra genom sådana ruiner! Som medborgare i tidernas mäktigaste civilisation så vet vi inte hur det känns. Från Karl den Store och framåt så har vi skonats sådana kollapser som kuvade Nineve Syndastaden — må Gud bevara oss i sin kärlek!
    </p>

    <p>
    Men när vi går genom Lundagård, med Domkyrkan till vänster och Universitetshuset i alls sin prakt till höger, så kan vi få känna igen oss i Xenofon. Där står byggnader resta för att imponera, för att vara storslagna och <i>vackra</i>. Nyklassiskt är visserligen inte gotiskt, vilket inte är barockt, men när det är som bäst är det verkligt vackert, enligt en måttstock i människans natur. Våra föregångare byggde vackrare än oss och nittonhundratalet övergav Skönheten som ideal.
    </p>

    <p>
    Vi går fram till Universitetshuset; det porlar i fontänen och högt över oss bär korintiska pelare upp Rektorns kontor. Det finns en skönhet i dess pompa och ståt som instinktivt ingjuter respekt. Sfinxerna uppe på taket vakar troget över parken framför. För den kultur och de institutioner som förtjänar respekt så är den vackra konsten av största värde. Den låter oss vara stolta över det som är vårt, det arv som överlevt seklerna och vi nu har fått att förvalta. Och den stoltheten väcker solidaritet! Ett stolt bröst och den estetiska upplevelsen är ett vaccin mot en frätande egennytta. Den manar oss att se bortom Jaget, på resten av samhället med ömt öga. 
    </p>

    <p>
    Vid torget tornar Lundapågarna bokstavligen över staden; klockorna ringer idag såsom de gjort varje dag i ett halvt millennium. Vi träder in framför domkyrkoaltaret. <i>"Ty hos storheten och skönheten hos det skapade träder bilden av dess upphovsman fram."</i> (Vish. 13:5) Salomos inspirerade ord föregick de medeltida skolastikerna som byggde Domkyrkan i dess förståelse av Skönheten som gudomlig. Gud är den fulländat Vackre och den estetiska upplevelsen är en förundran inför Gud i en allmänt uppenbarad försmak av tillvaron som väntar. Gud Skaparen är också Konstnären; världen är skapad vacker och de stora konstnärernas välsignelse är att med den som förebild få delta i Faderns kreativitet. Våra största verk — Peterskyrkan, Goldbergvariationerna &amp;c. — är <i>gudomligt</i> vackra, människan och hennes Skapare till ära. Om nu är skapade till ett liv i Edens fulländade skönhet, vad gör det då med oss att leva bland asfalt och betong?
    </p>

    <p>
    Ett ärligt öga måste erkänna att i fråga om skönhet så är våra verk inte sina förfäders jämlikar. I Lund så bleknar det nya sjukhuset i jämförelse med Gamla Universitetssjukhuset, där nu samhällsvetarna har vett nog att hålla till. Eller för att ta ett mer exotiskt exempel: En knapp halvmil från Triumfbågen i Paris står <i>La Grand Arche</i>, invigd '89. Den är stor, ja, och imponerande; arkitektens tekniska färdighet ifrågasätts inte. Och den var dyr — motsvarande fyrahundramiljoner dollar i tidens pengar — onekligen ett stort prestigebygge i en av världens huvudstäder. Men trots, eller kanske på grunda av, alla miljoner så är den ful och delar inte sin systers ynnest att få vara ett monument mänskligheten till ära.
    </p>

    <p>
    Det har hänt enormt mycket de senaste hundra åren. Redan på sextiotalet skrevs det att <i>"the criterion of modernity lies in the violent rejection of the tradition of European art."</i> (konstkritikern Josef P. Hodin i <i>The Aesthetics of Modern Art</i>) Än i dag vill vi gärna se den våldsamma brytningen som en frihetskamp, mot det elitistiska förtrycket av Tradition och God Smak. Hodin berättar om hur Kandinskij, efter att ha studerat en tavla av Monet ska ha utropat: <i>"I see! then everything is allowed."</i> Dessa ytterst farliga ord... För det är en frihet även från det som är gott och tillbörligt; det blir mycket lätt förgörande. 
    </p>

    <p>
    Konstens historia förtäljer även en parallel utveckling, där konstverket i sig förpassas allt mer till bakgrunden. Redan hos romantikerna hittar vi en synnerligen modern fixering vid själva konstnären; det plågade geniet har vi det laget kanoniserats som <i>arketyp-cum-ideal</i>. Självaste Picasso exemplifierar attityden i ett uttalande under mellankrigstiden:
    </p>

    <blockquote>
    "It's not what the artist does that counts, but who he is. What forces our interest in Cezanne's anxiety — that's Cezanne's lesson; the torment of van Gogh — that is the actual drama of the man. The rest is sham."
    </blockquote>

    <p>
    Utöver romantikerns konstnär så förde modernisten teknik och material till förgrunden, och den postmoderne räknar metakommentar och gränstänjande till dygderna. John Cage har sagt: <i>"If your art doesn't annoy people, you're not doing your job."</i> Medan renässansmannen kunde tala om konst som uppbygglig, så har den modernes frihet vänt konsten till en kraft för att ifrågasätta och bryta ner. Det bör minnas att det inte är helt av ondo. Vi har bara nämnt en liten del av den moderna konstens genier, som alla varit mästare av teknik. De har skapat tankeväckande mästerverk som fångat och format vår tids ande; det bör de hyllas för. Men vi måste fråga oss om det inte var ett misstag att åsidosätta Skönheten. 
    </p>

    <p>
    Vår promenad når sitt slut framför Universitetsbibliotekets prakt; murgrönas förkläde vittnar om gånga sekel. Låt den byggnaden påminna oss om kunskapens skönhet och äran i dess sökande. För när undertecknad beklagar hur skönheten förbises så är det på grund av vad som står på spel. Skönheten är mer än bara ögongodis och ett dammigt ideal. För den som fått ögon att se så är den estetiska upplevelsen den renaste av njutningar, och därmed också den nyttigaste. Det som står på spel är, när den är som bäst, en förädlande kraft, som manar till dygd och rofylldhet. Vi är som sagt skapta till Edens fulländade skönhet; det är därför inte konstigt att Skönheten hjälper oss bli fulländade. Idag mer än någonsin borde skönheten få vara ett korrektiv till tidens individualism och historielöshet. 
    </p>

    <p>
    Trots att han var osympatisk i det mesta så talar Schopenhauer riktigt om den estetiska upplevelsens betydelse. Det är i den som vi kan lägga undan Jaget, med dess frätande självintresse, och för en stund försvinna i Skapelsens underbara Skönhet. Med en tacksamhet för vad vi fått ärva så kan vi då stå solidära med våda det förflutna och framtidens ättlingar. Som Xenofon när han vandrade genom Assyriens ruiner kan vi sörja det skönas tillbakagång, att vi inte länge är i stånd att uppnå de höjder varifrån gångna tider ser ner på oss.
    </p>

    <hr>
    <a href="../index.html">Tillbaka</a>
</body>
</html>

